---
title: Kö-regler för parkering och garage
parent: Förvaltning
layout: home
---

<code style="color : darkorange">Följande regler gäller från och med 2024 Q3. Reglerna gäller inte retroaktivt.</code>

# Kö-regler för parkering och garage

Eftersom efterfrågan oftast överstiger antalet platser så tillämpas strikta regler enligt följande

## Regler för parkeringsplats

1. Varje lägenhet kan endast disponera en (1) parkeringsplats.
2. Det är endast medlem i föreningen som kan hyra plats.
3. Platsen får endast nyttjas av medlemmen eller annan person i dennes hushåll.
4. Utnyttjas inte parkeringsplatsen under en längre period kan styrelsen besluta att säga upp hyresavtalet.

## Regler för kölista

1. Endast en person i varje lägenhet kan stå i kö för parkeringsplats.
2. Man kan stå i en, två eller alla tre köerna. Plats i kön bestäms av den tidpunkt då anmälan görs. Anmälan får göras först när man är bosatt (folkbokförd) i föreningen.
3. Anmälan skickas per mejl till [info@brfstyrmannen.se](mailto:info@brfstyrmannen.se). OBS! anmälan ska INTE skickas till någon styrelsemedlem. Sådana mejl arkiveras inte och försvinner därför så småningom.
4. När en plats blivit ledig erbjuds platsen till den som står närmast i tur. Plats som inte uppfyller visst förbehåll som en köande kan ha angett erbjuds dock inte till sådan köande. Köande som noterats som ”passiv” tillfrågas inte heller, se vidare nedan.
5. Plats erbjuds endast medlem som bor och är mantalsskriven i föreningen.
6. Erbjudande om plats måste besvaras inom 10 dagar. Om så inte skett går erbjudandet vidare till nästa medlem i kön. Vid bortovaro p.g.a. semester el.dyl. ankommer det på den köande att ändå kontrollera sin mejl om man vill vara säker på att inte missa en plats som kan bli ledig.
7. Erbjudande om plats görs endast med mejl. Det åligger den köande att uppdatera sin mejl-adress om den ändras. Ändring anmäls med mejl till [info@brfstyrmannen.se](mailto:info@brfstyrmannen.se). (OBS enligt ovan, anmäl inte ändring till styrelsemedlem.)
8. Den som avböjer eller inte svarar på ett erbjudande om plats står kvar på kölistan men noteras som ”passiv”. Det innebär att den köande tills vidare inte kommer att tillfrågas när plats blir ledig. För att åter börja tillfrågas måste den köande ”aktivera” sin plats igen. Att aktivera sin plats innebär att man är beredd att tacka ja till nästkommande erbjudande. Om man aktiverat sin plats efter det att den varit ”passiv”, men ändå avböjer nästkommande erbjudande, stryks man från kölistan.
9. Om man fått en plats kan man ändå stå kvar på en eller flera kölistor för att få en, som man själv bedömer, bättre plats. Man kan då ange eventuellt förbehåll.
10. Uppsägning av parkeringsplats skall ske skriftligen med 3 månaders ömsesidig uppsägning.
11. Förändring i hyran ska meddelas hyresgästen skriftligen senast tre månader innan hyresförändringen träder i kraft.
12. Vid eventuella frågor, skicka ett mejl till [info@brfstyrmannen.se](mailto:info@brfstyrmannen.se).

## Regler när man står utan bil

1. Om man saknar tillgång till bil under mer än 6 månader ska avtalet sägas upp. Om man vill ha en ny plats kan man ställa sig i kö, man får stå i kö även om man för tillfället saknar bil.

## Regler för andrahandsuthyrning

1. Uthyrning får endast ske till person som står i kölistan.
2. Andrahandshyra får inte vara högre än förstahandshyran.
3. Vid uthyrning ska förmedlingen ske genom Styrelsen.

## Ordningsregler för garage

1. Garageplatserna upplåts enbart för förvaring av personbilar, och tillbehör såsom en uppsättning däck med fälg och takbox. Det är inte en plats för förråd avv godtyckliga saker.
2. Tvätt av motorfordon i garaget är inte tillåtet.
3. På garageplats där eluttag finns har hyresgästen rätt att ansluta motorvärmare. Inga andra elapparater får anslutas.

**Eventuellt missbruk av reglerna** kan leda till att hyresavtalet sägs upp.
