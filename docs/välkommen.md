---
title: Välkommen
parent: Föreningen
layout: home
---

# Välkommen

Vi i styrelsen hälsar dig välkommen till Bostadsrättsföreningen Styrmannen och hoppas du kommer att trivas i vår förening. För att underlätta för dig att komma tillrätta i föreningen har vi sammanställt denna information.

## Besiktingsprotokoll

I samband med att den tidigare innehavaren flyttade ut blev lägenheten besiktigad. Det är viktigt att även du inspekterar ditt nya hem och stämmer av det mot besiktningsprotokollet. Notera att protokollet inte ersätter köparens undersökningsplikt.

## Renovering

Som bostadsrättshavare ansvarar du för att underhålla din bostad. Du kan göra mindre ändringar som t.ex. målning och tapetsering utan att kontakta styrelsen, men för vissa typer av renoveringar måste du ha styrelsens tillstånd innan du påbörjar renoveringen. Detta står i 7 kap. 7 § bostadsrättslagen och föreningens stadgar.  

Om du planerar en renovering skicka e-post till info@brfstyrmannen.se eller lämna en lapp i röda postlådan på Styrmansgatan 10 (du kommer in med din tagg). Du beskriver däri vad du ska göra, bifoga gärna ritningar.  

Tänk på att vara ute i god tid!  

Styrelsen sammanträder ca en gång per månad. Ibland vill styrelsen också att du lämnar in ytterligare utredning och det kan ta viss tid. Det kan vara handlingar eller intyg som du behöver hämta in från sakkunniga och som styrelsen behöver för att kunna ta ställning till ev. risker med ombyggnationen.  

Du får inte påbörja din renovering förrän du har fått styrelsens tillstånd. Ett tillstånd från styrelsen måste vara skriftligt. Det är en värdehandling som du ska kunna visa upp för en köpare eller för föreningen. Ett muntligt ja från styrelsen eller från en enskild styrelseledamot räcker inte. Att du får ett skriftligt tillstånd är en säkerhet för dig och för föreningen vid eventuella fel eller tvister. Brister kan uppstå långt senare och då kan föreningen ha en ny styrelse och bostadsrätten kan ha bytt ägare flera gånger.  

## Nycklar

Föreningen har ett avtal för att hantera själva utbytet av nycklar och taggar med Lås & Nyckel på Strömsbrovägen 31. De ser till så att du får alla nycklar och taggar till lägenheten. De uppdaterar också listan på boende som visas på de digitala skärmarna.  

När Lås & Nyckel meddelar oss att du har varit där ändrar vi namn på postlåda och utanför lägenhetsdörren.

## Husvärd

Varje hus har en husvärd som hälsar nya medlemmar välkomna. Är du nyinflyttad och vill få en guidad rundtur ta kontakt med din husvärd.

Se anslag i porten för att se vem om är just din husvärd.

## El

Föreningen har tecknat ett gemensamt avtal för alla lägenheter så du behöver inte något eget avtal. Du får betala din egen förbrukning, det kommer på samma avin som månadsavgiften.

## TV och bredband

Du aktiverar själv dina tjänster för TV och bredband via https://www.telia.se/aktivera . Skriv in adress och välj lägenhetsnummer (skatteverkets lägenhetsnummer). Välj det som står 0kr för att välja det gruppavtal föreningen valt.

Om TV och bredband redan är aktiverat på din lägenhet kan du ringa Telia på 020-20 20 70 och säga att du ringer från en Brf med kollektivt avtal och att du precis har flyttat in. Så slipper du överraskning långt senare; om den tidigare ägaren har Telia på sin nya adress eller på nästa adress kommer Telia att koppla bort tjänsten hos dig eftersom de inte vet om att du har flyttat in.

## Auto-giro

Om du vill betala månadsavin med autogiro har Riksbyggen information om det här (https://www.riksbyggen.se/kundtjanst/autogiro/). Betalningsmottagare du fyller upp i internetbanken är Riksbyggen Brf Styrmannen.

## Parkering

För att söka parkerings-plats kontakta kö-ansvarig på info@brfstyrmannen.se. Ange om du söker garage och/eller p-plats och om du behöver/önskar elstolpe.

## Förråd

Till varje lägenhet hör ett förråd. Behöver du mer utrymme kan du ställa dig i kö till ett extra förråd. Kontakta kö-ansvarig på info@brfstyrmannen.se.

## Felanmälan

Kontakta vicevärden 0761-18 23 18 eller skicka e-post till info@brfstyrmannen.se.

## Städdag

Föreningen anordnar en städdag på våren. Då samlas vi för att städa och röja i källare samt göra fint utomhus. Det är ett bra tillfälle att umgås och få kontakt med andra boende i huset, om vi är tillräckligt många tar det inte så mycket tid. Vi avslutar med gemensam grillning (beroende på väder).

## Hemförsäkring

Givetvis ska du ha en egen hemförsäkring. Föreningen har tecknat gemensamt bostadsrättstillägg för alla medlemmar. Föreningen har försäkring hos Folksam som också har ett erbjudande för våra medlemmar (https://www.folksam.se/forbund/riksbyggen).

## Namnskylt

Kontakta oss om du inte fått ditt namn på dörren och på anslagstavlan i entrén inom en vecka efter inflyttning.

## Blomlådor

Det är inte tillåtet att hänga blomlådan på utsidan av balkongen.

## Fågelmatning

Det är inte tillåtet att mata fåglarna i närheten av fastigheterna då resterna från matningen lätt drar till sig t.ex. råttor.

## Stadgar och Trivselregler

Alla som bor i föreningen ska följa föreningens stadagar (https://www.brfstyrmannen.se/stadgar/) samt trivselregler (https://www.brfstyrmannen.se/trivselregler/).

## Mer information

Klicka gärna runt på hemsidan, vi hoppas att du hittar svar på de flesta av dina frågor här. Om inte skicka e-post till info@brfstyrmannen.se.

Till sist vill vi än en gång önska dig varmt välkommen i vår förening och hoppas att du kommer att trivas tillsammans med oss!

Vänliga hälsningar,

Styrelsen Brf Styrmannen